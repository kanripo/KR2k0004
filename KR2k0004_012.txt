# -*- mode: mandoku-view -*-
#+TITLE: 太平寰宇記
#+DATE: 2019-03-29 20:51:37.453307
#+PROPERTY: ID KR2k0004
#+PROPERTY: BASEEDITION WYG
#+PROPERTY: WITNESS master    
#+PROPERTY: JUAN 12
<pb:KR2k0004_WYG_012-1a>¶
　　太平寰宇記卷十一¶
¶
　　欽定四庫全書¶
¶
　　太平寰宇記卷十二¶
¶
　　宋　樂史　撰¶
¶
　　河南道十二¶
¶
　　宋州　亳州¶
¶
　　宋州睢陽郡理宋城縣禹貢豫州之域即高莘氏之子¶
閼伯所居商邱今州理是也周為青州之域武王封㣲¶
子於宋後為齊楚魏所滅三分其地魏得其梁陳留齊¶
<pb:KR2k0004_WYG_012-1b>¶
得其濟陰東平楚得沛按梁即今州地秦并天下改為¶
碭郡後改為梁國漢文帝封子武為梁王自漢至晉為¶
梁國屬豫州宋改為梁郡隋于睢陽置宋州大業三年¶
又改為梁郡隋亂陷賊唐武徳四年平王充置宋州領¶
宋城寧陵柘城榖熟下邑碭山虞城七縣其年以虞城¶
屬東虞州五年廢東虞州人以虞城來屬貞觀元年廢¶
杞州以襄邑縣來屬仍省柘城縣十七年以廢戴州之¶
單父楚邱來屬永淳元年又置柘城天寶元年改為睢¶
<pb:KR2k0004_WYG_012-2a>¶
陽郡乾元元年復為宋州自禄山亂兩河郡縣多所陷¶
沒惟張巡許遠姚誾三人堅守睢陽賊將尹子竒并力¶
攻圍踰年不下城中孤危糧竭人相食殆盡時賀蘭進¶
明許叔冀屯軍臨淮爭權不協不發援師城竟為賊所¶
陷巡遠等抗詞不屈遂俱被害然使賊鋒挫衂不至江¶
淮巡遠之力也開平初升為防禦州三年升為宣武軍¶
後唐同光元年改為歸徳軍皇朝因之¶
¶
　　元領縣十　今七¶
¶
<pb:KR2k0004_WYG_012-2b>¶
　　宋城　楚邱　柘城　榖熟　下邑　虞城　寧陵¶
¶
　　三縣割出¶
¶
　　襄邑(入開封府)　碭山(入單州)　單　(入單州)¶
¶
　　州境¶
¶
　　東西二百二十五里　南北二百六十五里¶
¶
　　四至八到¶
¶
　　西至東京三百里有通濟渠水並通　西至西京七¶
百二十里　西至長安一千五百八十里　東至徐¶
<pb:KR2k0004_WYG_012-3a>¶
州西界二百一十里　南至亳州西界一百三十¶
二里　西至東京襄邑縣九十五里　北至單州一¶
百八十里　東南至亳州譙縣界一百八十里　西¶
南至陳州二百八十里　西北至曹州二百八十里¶
東北至兖州四百一十七里¶
¶
　　户¶
¶
　　唐開元户一十萬三千皇朝户主二萬一千二百五¶
十客二萬四千二百¶
¶
<pb:KR2k0004_WYG_012-3b>¶
　　風俗¶
¶
　　漢書云猶有先王遺風重厚多君子好稼穡惡衣食¶
以致畜藏太康地記云豫州之分其人得中和之氣¶
性安舒其俗阜其人和今俗多寛慢¶
¶
　　姓氏¶
¶
　　梁國郡出三姓　宋　張　喬¶
¶
　　人物¶
¶
　　宋襄公即位以公子目夷為仁使為左師以聽政¶
<pb:KR2k0004_WYG_012-4a>¶
莊周宋䝉人不以禍福累心為漆園吏楚威王以千¶
金幣迎周不應釣于濮水　原子思宋人蓬户甕牖¶
上漏下濕三日一舉火十年不製衣捉襟肘見納履¶
踵决子貢相衛肥馬輕裘見子思曰先生何病也子¶
思曰無財者謂之貧學道而不能行謂之病若憲貧¶
也非病也　韓安國梁成安人坐法被獄吏辱之¶
喬元睢陽人　唐有魏元忠宋城人為相¶
¶
　　土産¶
¶
<pb:KR2k0004_WYG_012-4b>¶
　　漆　枲　綌　紵　綿　絁　縠　絹¶
¶
　　宋城縣元七鄉本宋國䝉縣以宋公及諸侯盟于䝉門¶
而為縣名漢為睢陽睢水之陽以為名地屬梁國隋開¶
皇十八年改為宋城縣唐因之　州城古閼伯之墟契¶
孫相土亦都於此春秋為宋國都漢梁孝王廣睢陽城¶
七十里開汴河後汴水經州城内　睢水在縣南五里¶
水經云睢渙二水出浪□渠春秋僖公十九年宋襄公¶
用鄫子于次睢杜預注曰睢水受汴梁東經陳留梁譙¶
<pb:KR2k0004_WYG_012-5a>¶
沛彭城入泗睢水又東經睢陽故城南積而為蓬洪澤¶
¶
　　汴河在縣北四十五里自寧陵縣界流入東出虞城¶
界　隕石水在縣北一名漆溝左氏謂隕石于宋五古¶
老云此水有時渴涸五石存焉有潭即元墜處　䝉澤¶
在縣北三十五里左氏傳宋萬殺閔公于䝉澤杜預注¶
曰䝉澤宋地䝉縣也　小䝉故城在縣南十五里六國¶
時楚有䝉縣俗為小䝉城即莊周之本邑今復有大䝉¶
城在縣北四十一里後魏地形志北梁郡有此䝉縣¶
¶
<pb:KR2k0004_WYG_012-5b>¶
　　三王陵在縣西北四十五里晉北征記云魏惠王徙都¶
于此號梁王為眉間赤任敬所殺三人同塟故謂三王¶
陵　修竹園在縣東南十里西京記梁孝王好宫室園¶
苑之樂作睢華宫築兎園中有白靈山落猿巖栖龍岫¶
又有鴈池池中有鶴州鳬渚水經云睢水東南過竹圃¶
又鴈鶩池取龍睢溝水　清冷池在縣東北二里梁孝¶
王故宫有釣臺謂之清冷臺今號清冷池　張巡許遠¶
南霽雲等廟在州南七里半唐代宗大厯二年勅曰頃¶
<pb:KR2k0004_WYG_012-6a>¶
者國歩艱難妖星未落中原板蕩四海横波公等内總¶
羸師外臨勁敵析骸易子曽未病諸兵盡矢窮乃其憂¶
也於戯天未悔禍人何以堪徒甘殺身不附兇黨信光¶
揚于史册可龜鑑于人倫其立廟焉以時祭祀　箕子¶
冢在縣北四十一里二十歩古䝉城内史記箕子紂之¶
諸父晉伏滔北征記云望亳䝉間成湯伊尹箕子之冢¶
墓皆為邱墟今䝉與北亳相去三十里　宋㣲子墓在¶
縣西南十二里史記㣲子紂之庻兄周書微子之命王¶
<pb:KR2k0004_WYG_012-6b>¶
若曰猷殷王元子崇徳象賢建爾于上公尹兹東夏¶
喬𤣥墓在縣北十里後漢書云喬𤣥宋國睢陽人魏志¶
曹操少不理行季世之人不竒也唯梁國喬𤣥異焉墓¶
前碑云漢故太尉喬公之碑𤣥字公祖皇朝乾徳三年¶
勅改為太尉喬公廟也　盧門春秋傳桓公十四年宋¶
人以諸侯伐鄭報宋之戰以大宫之椽歸為盧門之椽¶
杜預注云盧門宋國城門也¶
¶
　　楚邱縣北七十里舊八鄉今六鄉古之戎州即已氏之¶
<pb:KR2k0004_WYG_012-7a>¶
邑城也九州記云已氏本戎君之姓葢昆吾之後别居¶
戎翟中周衰入居中國故有此已氏之邑焉漢為已氏¶
縣屬梁國魏改已氏縣為譙郡齊郡廢隋復為已氏縣¶
又置戴州縣𨽻焉大業初廢戴州縣屬睢郡唐平竇建¶
徳復置戴州以縣為楚邱貞觀十七年廢戴州縣以𨽻¶
宋焉　景山在縣北三十八里高四丈毛詩云望楚與¶
堂景山與京　空岡在縣北三十里高一丈葢毛詩云¶
景山與京也　堂水在縣北四十五里從單州成武縣¶
<pb:KR2k0004_WYG_012-7b>¶
入界南行五里合泡溝毛詩云望楚與堂也　安陽城¶
在縣北三十八里城冢記云漢高祖與項羽相守築此¶
城　古楚邱城在縣北三十里毛詩云定之方中作于¶
楚宫揆之以日作于楚室左傳隠公七年戎伐凡伯于¶
楚邱杜預注云楚邱魏地在濟陰成武縣西南也　伊¶
尹墳在縣西北十四里按書云沃丅既塟伊尹于亳都¶
城記云濟陰界梁國有二亳南亳穀熟城北亳在䝉城¶
西北屬睢陽郡今驗墳西十里有亳城在東京考城縣¶
<pb:KR2k0004_WYG_012-8a>¶
界晉伏滔北征記云望亳䝉間成湯伊尹箕子之冢今¶
為邱墟也¶
¶
　　柘城縣西南八十里舊十鄉今七鄉即古宋襄氏邑春¶
秋陳時之株野之地毛詩陳風云株林刺靈公也史記¶
謂陳渉攻柘譙皆下之即此地也漢為柘縣以邑有柘¶
溝以此名縣獻帝封曹操為武平侯兼食柘陽長夏三¶
縣晉縣廢隋開皇十一年復置加城字唐貞觀元年廢¶
入榖寧陵二縣後以縣人積年陳訢徭輸路遠永淳元¶
<pb:KR2k0004_WYG_012-8b>¶
年十月又置𨽻宋焉　泓水在縣西北三十五里春秋¶
僖公二十二年宋人及楚人戰于泓　大棘城在縣西¶
北三十里左氏傳宣公二年宋華元及鄭公子歸生戰¶
于大棘杜預注云在陳留襄邑縣南也　鄢城在縣北¶
二十九里漢縣名屬陳留王莽曰順通鄭伯克叚之地¶
　始基城在縣東南十里譙内記譙西北百餘里有始¶
基城晉豫州刺史祖逖督䕶衛䇿所築始基于此因為¶
名焉　仇留城在縣北五十里按譙内記陳川自始基¶
<pb:KR2k0004_WYG_012-9a>¶
城敗後遣將仇留伐焉以逼豫州祖逖遣衛策進戍谷¶
水北面高邱以禦仇留故號仇留城　夏姬墓在縣東¶
北二百歩¶
¶
　　榖熟縣東南四十里依舊六鄉古榖地也殷謂之南亳¶
亦甞都之即春秋之榖邱漢于此置簿縣𨽻山陽郡又¶
改為榖陽縣以榖邱之南有榖水也後漢廢熟城合為¶
榖熟縣屬梁國魏文帝廢後魏置榖陽郡隋開皇十六¶
年復置榖熟縣𨽻宋州唐武徳二年置南榖州四年廢¶
<pb:KR2k0004_WYG_012-9b>¶
榖州以榖熟縣還宋州　榖邱在縣南二百歩春秋桓¶
公十二年公㑹宋公燕人盟于榖邱杜預注云宋地也¶
¶
　　榖水在縣西南二百歩源從榖邱下南入浪□渠¶
烏城在縣西南二十里大康地理志梁國有烏縣　亳¶
城在縣西南三十五里春秋莊公十二年宋御説奔亳¶
孟子云湯居亳與葛伯為隣今寧陵縣界有葛城相去¶
八十里　龍元城在縣西南五十里春秋隠公二年莒¶
人入向註云譙國龍元縣東南有向城也　故高莘城¶
<pb:KR2k0004_WYG_012-10a>¶
在縣西南四十五里地里志云梁國榖熟縣西南有高¶
辛城帝系譜帝嚳年十五佐顓頊有功封為諸侯邑于¶
高辛即此城也¶
¶
　　下邑縣東一百二十里舊九鄉今八鄉戰國時下邑地¶
或以為陳之株林詩株林刺靈公駕我乗馬説于株野¶
史記陳渉初狥蘄以東攻銍鄼若譙柘皆下之即此也¶
秦漢為下邑縣王莽改為下洽其後因之至唐後為下¶
邑今碭山縣即古下邑城也後魏明帝孝昌二年置碭¶
<pb:KR2k0004_WYG_012-10b>¶
郡於下邑城移下邑縣于此即古之城界也　南蓼堤¶
路在縣南五里從榖熟界入八十里東入永城界耆老¶
傳曰梁孝王以大梁卑濕徙都睢陽故築此蓼堤舊圖¶
經云西自汴州杞縣入至宋州城東分為三道中蓼堤¶
北蓼堤是也　牛戊驛在縣西北五十里隋煬帝大業¶
元年廢本梁孝王牧牛處也　故譙城在縣城北三十¶
一里昔祖逖屯淮陽進據太邱城遂克譙城而居之謂¶
此也¶
¶
<pb:KR2k0004_WYG_012-11a>¶
　　虞城縣東北五十里舊八鄉今七鄉古虞國也舜禪禹¶
封長子商均于有虞左氏傳謂少康奔虞後即為少康¶
之邑焉漢為虞縣莽改為陳定亭後漢獻帝於此置蕭¶
縣𨽻沛國晉復為虞城縣北齊廢隋又置唐武徳四年¶
以隋末賊亂建為虞州五年州廢依舊為縣還宋景福¶
二年以碭山縣為輝州虞城𨽻焉輝州廢今𨽻宋　故¶
綸城在縣西三十五里左氏謂少康逃于有虞虞君妻¶
以二姚而邑諸綸有田一成有衆一旅是也　黎邱在¶
<pb:KR2k0004_WYG_012-11b>¶
縣北二十里高二丈梁地黎邱有竒鬼善斆人黎邱之¶
叟市醉夜歸鬼乃肖其子而扶之因苦之醒後謂其子¶
對曰非也明日復飲于市醉而將歸其子復恐為所苦¶
乃親迎之叟誤殺之　熟城在縣西四十里闞駰十三¶
州志云熟城漢之縣名　平臺在縣西南五十里春秋¶
襄公十七年宋皇國父為宋公所築平臺妨于農功子¶
罕諫請俟農隙公不許史記云梁孝王大治宫室築東¶
苑方三百餘里為複道自宫連屬于平臺　靈臺在縣¶
<pb:KR2k0004_WYG_012-12a>¶
西南四十里左傳哀公二十五年衛侯輙奔宋為靈臺¶
與大夫飲酒焉　崆峒亭在縣南五里春秋哀公二十¶
六年宋景公遊于空澤卒于連中杜預云梁國虞縣東¶
南有地名崆峒　孟渚臺在縣西北十里爾雅云宋有¶
孟渚郭璞曰藪澤名春秋僖公二十八年楚子玉自為¶
瓊弁玉纓未之服也夢河神曰卑余賜汝孟渚之麋杜¶
預云水草之交曰麋也今俗呼為湄臺葢陂中有臺也¶
寧陵縣西五十五里舊八鄉今五鄉本寗城古葛伯國¶
<pb:KR2k0004_WYG_012-12b>¶
于此帝王紀曰湯居亳葛伯為鄰也六國時屬魏安釐¶
王封其弟無忌為信陵君而邑於寗魏咎甞封為寗陵¶
君亦此邑之地高帝改寗陵為寧陵封吕臣和帝以寧¶
陵屬梁今縣北十五里有葛城乃古葛伯所都城也晉¶
𨽻譙又𨽻陳留北齊以還宋　沙隋城在縣西北七里¶
左氏傳成公十六年公㑹晉齊衛宋邾人于沙隋杜預¶
注云宋地梁國寧陵縣北有沙隋亭　汋陵城在縣東¶
南二十五里左氏成公十六年鄭子罕伐宋宋將鉏樂¶
<pb:KR2k0004_WYG_012-13a>¶
懼敗諸汋陂退合于夫渠不儆鄭人覆之敗諸汋陵杜¶
預注汋陂夫渠汋陵皆宋地　已吾城在縣西南三十¶
里陳留風俗傳漢和帝永元一年分已氏縣之種於鄉¶
置已吾縣屬陳留郡魏書曹公初起兵於已吾後魏地¶
形志云已吾縣屬馬頭　東期城在縣南三十里　西¶
期城在縣北二十五里賈子曰梁楚邊亭皆種𤓰梁數¶
灌而美楚稀灌而惡楚乃夜滅梁𤓰梁邊令乃竊灌楚¶
𤓰𤓰亦美楚人恠而問之及見自謝以重幣而交于梁¶
<pb:KR2k0004_WYG_012-13b>¶
國故曰期城今俗猶呼為𤓰城也　甘露嶺在縣北五¶
里隋開皇十三年駕幸于岱至此甘露降因以名焉¶
故葛城在縣北十五里古葛伯國以不祀為湯所滅¶
大棘故城在縣西北七十里左氏宋華元鄭公子歸生¶
戰於大棘又七國反先擊梁棘壁即此城也　故柘城¶
在縣南鄭伯克段于此也　始基故城在縣南九十里¶
晉豫州刺史祖逖督䕶衛策所築初乞活魁遣陳川據¶
陳留浚儀川遣將魏石于谷水南營逖遣䇿等追戰大¶
<pb:KR2k0004_WYG_012-14a>¶
破之因即立城留守策曰吾從祖公北伐數年功始基¶
于此因以為名　仇留城在縣南六十五里初陳川自¶
始基敗遣後將仇留伐鄢以逼豫州祖逖遣䇿進戍谷¶
北高邱以禦仇留故呼為仇留城¶
¶
　　亳州譙郡今理譙縣禹貢豫州之域至周不改春秋時¶
為東國之焦邑六國時屬楚在秦為碭郡地漢為譙縣¶
屬沛郡初後漢熹平五年黄龍見譙太史令單颺以為¶
其國當有王者興不及十五年亦當復見後如其言及¶
<pb:KR2k0004_WYG_012-14b>¶
文帝即位黄初元年以先人舊都又立為譙國與長安¶
許昌鄴洛陽號為五都後魏置兖州周武帝改為亳州¶
隋亂陷賊唐武徳四年平王充復為亳州領譙城父谷¶
陽鹿邑酇五縣五年置總管府管譙亳宋北荆頴沈六¶
州七年改為都督府貞觀元年罷都督府亳州不改天¶
寶元年改為譙郡乾元元年復為亳州開平二年昇為¶
防禦州後唐為團練州晉復為防禦州¶
¶
　　元領縣八　今七¶
¶
<pb:KR2k0004_WYG_012-15a>¶
　　譙縣　城父　䝉城　酇縣　鹿邑　宋城　真元¶
¶
　　一縣割出¶
¶
　　臨渙(入宿州)¶
¶
　　州境¶
¶
　　東西二百六十七里　南北二百里¶
¶
　　四至八到¶
¶
　　西至東京四百八十六里　西至西京八百九十四¶
里　西至長安一千七百四十五里　東至徐州五¶
<pb:KR2k0004_WYG_012-15b>¶
百里　西南㣲東至潁州逕路二百六十里　西至¶
陳州二百五十里　西南至陳州二百九十二里¶
西北至泗州三百四十五里　東北至徐州三百四¶
十二里¶
¶
　　户¶
¶
　　唐開元户七萬七百三十二皇朝户主三萬八百一¶
十三客二萬六千二百九十七¶
¶
　　風俗¶
¶
<pb:KR2k0004_WYG_012-16a>¶
　　與宋州同¶
¶
　　人物¶
¶
　　老子苦縣厲鄉曲仁里人　許褚譙人長八尺餘腰¶
大十圍一手逆曵牛尾太祖封萬嵗亭侯　曹羲沛¶
國譙人爽弟兄貴盛而獨謙撝書三篇以諷爽　嵇¶
康譙國人　夏侯湛譙國人少與潘岳齊名　桓溫¶
譙國人　戴逵譙國人總角時以雞卵溲白屑作鄭¶
元碑武陵王晞聞其能琴使人召之對使者破琴曰¶
<pb:KR2k0004_WYG_012-16b>¶
戴安道不能為王門伶人　唐朱敬則亳州永域人¶
相則天家代以孝義聞門標六閥　奚陟亳州人不¶
肯受翰林院學士¶
¶
　　土産¶
¶
　　絲　綿　綾　絹貢¶
¶
　　譙縣舊二十二鄉今十鄉漢縣屬沛郡莽曰廷城亭後¶
魏無譙縣有小黄縣隋開皇十年廢郡莽縣屬亳大業¶
二年改小黄為譙縣　渦水在縣西三十八里從貢源¶
<pb:KR2k0004_WYG_012-17a>¶
縣東來魏文帝集建安十九年上至譙予兄弟從上遊¶
觀經東園遵渦水相佯高樹之下乃駐馬書鞭為臨渦¶
城　譙郡城古之譙國城也後改為譙魏武帝之鄉里¶
魏志漢熹平五年黄龍見譙太史令單颺曰其國後當¶
有王者興不及五十年當復見内黄門殷登黙記之至¶
延康元年三月黄龍見譙登聞之曰單颺之言其兹驗¶
乎魏書文帝生于譙上有青雲如車葢終日　魏文帝¶
祠在縣東里初魏太祖以議即告疾歸鄉里築室于此¶
<pb:KR2k0004_WYG_012-17b>¶
讀書秋冬弋獵以自娯文帝以漢中平四年生於此宅¶
　故梅城在縣南四十里古梅伯國也　麥邱城桓潭¶
新論齊桓公行見麥邱人問其年幾何答曰八十三矣¶
公曰以子夀祝寡人乎答曰使主君甚夀金玉是賤以¶
人為寶即此邑人也　大清宫元元舊宅今有檜樹鹿¶
跡存焉　夏侯湛墓在縣東北四里晉為散騎常侍¶
獨母冢在縣西三里古老傳云有惸獨之母薛氏無子¶
生自為墳卒安塟焉昔楚平王築譙城而母賑其夫役¶
<pb:KR2k0004_WYG_012-18a>¶
各益土而大其墳　大饗碑在魏文帝廟前昔文帝延¶
康元年幸譙父老立碑于故宅題云大饗之碑鍾繇篆¶
額曹子建文梁鵠書時人稱為三絶　岳牧上考詞石¶
表唐開元二十六年趙冬曦所建其嵗降十道採訪使¶
精擇天下岳牧政之尤者二十二人客有京來者持聖¶
扎凡一十九字詞曰文學資身溫良植操勤于政理恩¶
被黎元考中上葢錫冬曦詞也乃勒之表端昭示來葉¶
同勅三十一人皆鐫其次¶
¶
<pb:KR2k0004_WYG_012-18b>¶
　　城父縣東西九十九里八鄉春秋時陳國之夷邑亦曰¶
城父左傳楚伐陳取焦夷陳邑也昭公九年左傳楚公¶
子弃疾歸許于夷實城父也杜注此時改城父為夷漢¶
為縣屬沛郡隋末𨽻亳唐末避梁王諱改為焦夷後唐¶
同光元年復舊名　肥水在縣西水經注肥水源出桑¶
山縣西北澤藪東南流左右翼佩數源異出同歸葢涓¶
脈所注耳有鮑溪亦此水　乾溪水在縣南五里新序¶
云楚王起章華之臺為乾溪之役又左氏謂楚靈王臺¶
<pb:KR2k0004_WYG_012-19a>¶
敗于乾谿即此地名　扶陽故城在縣東北三十六里¶
漢為縣屬沛郡宣帝封韋賢于此謚曰節侯恩澤侯表¶
在蕭案邑名扶陽地理志云扶陽縣屬沛郡　父水在¶
縣東西四里受漳水南流經縣入䝉按水經云沙水支¶
分東注　藥城在縣南七十二里梁陳之際以為縣唐¶
高祖武徳三年藥城縣𨽻文州四年廢為文城縣屬亳¶
州　伍奢冢在縣西南一里春秋昭公十九年楚平王¶
處太子建于城父伍奢傅之後無罪而死招魂以塟今¶
<pb:KR2k0004_WYG_012-19b>¶
有廟存　高陂在縣南五十六里周迴四十三里多魚¶
蚌菱芰之利¶
¶
　　䝉城縣東南一百四十里舊六鄉本漢山桑縣也屬沛¶
郡漢改屬汝南郡魏屬譙郡後魏孝文帝于此置渦州¶
理山桑城其地後入于梁梁于此置徐州後復入魏改¶
為譙州改譙縣為渦陽縣隋初改渦陽為淝水縣唐武¶
徳四年重立山桑縣屬譙州貞觀十七年廢譙州割屬¶
亳州天寶元年改為䝉城縣城北臨渦水後魏渦州城¶
<pb:KR2k0004_WYG_012-20a>¶
也　垂惠聚漢為聚邑廢城在今縣西北二十八里¶
南北狼山狼山南狼山北二山相對故曰南北　山桑¶
縣北城在縣北三十七里輿地志云桑縣漢舊縣屬沛¶
光武封王常為山桑侯今城内有亭基陵阜高峻十三¶
州記曰山生於邑其亭有桑因為縣名宋將檀道濟為¶
征西將軍居此因號曰檀公城　南䝉北䝉城並在縣¶
北八十里相去四十歩皆自後魏孝文太和七年築之¶
至東魏武定六年置郡齊天保七年廢郡為䝉城唐武¶
<pb:KR2k0004_WYG_012-20b>¶
徳五年又置為郡開元中廢¶
¶
　　酇縣東北七十里舊十六鄉今七鄉漢縣屬沛郡古今¶
地名即酇亭是輿地志魏以酇縣屬譙郡漢封蕭何為¶
酇侯茂陵書何封國在南陽姚察云雲縣同作酇字南¶
陽酇音贊此沛酇有差班固泗水亭高祖碑云文昌四¶
友漢有蕭何序功第一受封于酇以韻而言則非南陽¶
酇也唐開元二年六月移于大梁南陽驛以置之　譙¶
東魏畧云大祖于譙東十五里澤中築起精舍讀書射¶
<pb:KR2k0004_WYG_012-21a>¶
獵閉絶賓客即謂之譙東　建平故城漢為廢縣在今¶
縣西北俗名馬頭城是也　太邱城在縣東北七十里¶
地理志云敬邱後漢明帝更名太邱陳實為長是此城¶
也　龍亢城在縣西南十五里春秋杜預注譙國有龍¶
亢縣此城是也　棘城在縣東北十八里春秋昭公四¶
年冬呉伐楚入棘櫟麻杜預注云譙國酇縣東北有棘¶
亭即此亭是也¶
¶
　　鹿邑縣西一百一十七里舊二十二鄉今七鄉漢鄲縣¶
<pb:KR2k0004_WYG_012-21b>¶
之地屬沛郡後漢于今縣東北一十五里置武平縣隋¶
開皇三年廢郡縣屬亳州十八年改為鹿邑縣取故鹿¶
城地為城在縣西十三里春秋時鳴鹿地也　瀖水一¶
名曲水源從陳州宛邱縣東北涸河出至縣界入真源¶
縣按溝洫志漢武帝元年五河泛上使汲黯疏決數十瀆¶
號瀖水即陳郡内舊引水瀆也　鳴鹿臺在縣城内春¶
秋成公十六年晉知武子佐下軍以諸侯之師侵陳至¶
于鳴鹿即此臺也　武平故城在縣東十八里建安元¶
<pb:KR2k0004_WYG_012-22a>¶
年漢獻帝以曹公為大將軍封武侯以此城為封邑¶
永城縣東北一百四十一里十一鄉春秋芒縣之地後¶
漢臨睢縣之境晉為鄲縣之地隋大業六年于馬甫城¶
東北三里置永城縣屬譙郡唐武徳五年移縣于馬甫¶
城貞觀十七年罷譙州以縣𨽻亳州　碭山在縣北五¶
十里北去碭山八里地理志碭山出文石漢高祖隠芒¶
碭山澤間應劭云芒碭今在臨睢即永城縣是也碭屬¶
梁國今碭山縣是二縣之界有山澤之固可以隠也¶
<pb:KR2k0004_WYG_012-22b>¶
芒魏武帝祖也　梁孝王墓在縣南五十里高四丈周¶
迴一里碭山南嶺山按郭縁生述經記云梁孝王塟于¶
碭山鑿山作島穿石為藏行一里到藏内曹操别傳云¶
引兵入碭伐梁孝王冢破棺收金寶萬斤¶
¶
　　真源縣西南九十五里舊十八鄉今八鄉即楚之苦縣¶
地史記謂老子苦縣人也漢為縣屬淮陽國晉咸康三¶
年更名谷陽葢谷水之陽因以為名隋初改為仙源以¶
老子所生之地為名唐麟徳三年高宗幸瀨鄉改谷源¶
<pb:KR2k0004_WYG_012-23a>¶
為真源縣以𨽻亳焉　老子祠崔元山瀨鄉記老子祠¶
平生時教化學堂故基也漢桓帝命邊韶為文云老子¶
伏羲時為鬱華子祝融時為廣成子黄帝時為大成子¶
顓頊時為赤精子帝嚳時為録回子堯時為務成子皆¶
有像　李母祠瀨鄉記李母祠在老子祠北三里祠門¶
内右有聖母碑東院内有九井述征記廟内九井或云¶
汲一井而八井動輿地志老子祠即老子所生舊宅老¶
子者道君也三皇之始乗白鹿下託于李母練體易形¶
<pb:KR2k0004_WYG_012-23b>¶
復命胞中七十二年生于楚國李母星名也在斗魁中¶
老子星精也為人黄色美目面有夀徵黄額廣耳大目¶
疎齒方口厚唇額有&KR4143;子達理日角月角鼻有雙柱耳¶
有三漏足蹈二五手把十文十二聖師各有三法凡三¶
十六法唐乾封元年册李母為先天太后因改祠為洞¶
霄宫　大清宫元元舊宅今有檜樹跡存焉宫前有闕各¶
高一丈七尺魏黄初三年文帝所立其闕有銘是鍾繇¶
書皆破缺惟四字存焉　李母墳在縣東十三里注水¶
<pb:KR2k0004_WYG_012-24a>¶
經云老子宫前有李母墳東有碑漢桓帝永興元年譙¶
縣令長沙王阜所建　枯松桓裴之述征記云老子宫¶
前有雙松左階之松久枯隋煬帝大業十三年忽從根¶
上一枝聳幹一丈三尺枝葉青翠唐武帝二年更生一¶
叢直上五尺横枝兩層枝葉相覆異于常樹　瀨水在¶
縣東南十二里于苦縣界相縣故城西南五里各水分¶
流入靈溪池東入渦水相縣在瀨水東是也　靈溪池¶
在𤣥元宫北　寧平城在縣西北五十五里按漢書地¶
<pb:KR2k0004_WYG_012-24b>¶
理志寧陵縣屬淮陽晉東海王越自陽城率甲士四萬¶
東屯于項永嘉五年薨秘不發䘮石勒進兵追之及寧¶
平城楚越屍于此數萬衆斂手受害尸積如山王夷甫¶
亦遇害¶
¶
¶
¶
¶
　　太平寰宇記卷十二¶
¶
