# -*- mode: mandoku-view -*-
#+TITLE: 太平寰宇記
#+DATE: 2019-03-29 20:51:37.625147
#+PROPERTY: ID KR2k0004
#+PROPERTY: BASEEDITION WYG
#+PROPERTY: WITNESS master    
#+PROPERTY: JUAN 29
<pb:KR2k0004_WYG_029-1a>¶
　　欽定四庫全書¶
¶
　　太平寰宇記卷二十九¶
¶
　　宋　樂史　撰¶
¶
　　闗西道五¶
¶
　　華州¶
¶
　　華州華隂郡今理鄭縣禹貢雍州之域今州境兼有豫¶
州之域周禮職方氏云豫州其山鎮曰華山地理志華¶
山古為敦物在華隂縣南周時為畿内之國鄭桓公友¶
<pb:KR2k0004_WYG_029-1b>¶
所封采邑一名咸林故國語曰鄭桓公為周司徒采地¶
咸林也春秋時為秦晉地左氏傳曰晉侯許奉秦伯以¶
河外列城五南及華山按華山記云此山分秦晉之境¶
鄙晉之西則曰隂晉邉秦之東則曰寧秦戰國時自高¶
陵以東皆魏之分史記云魏築長城自鄭洛濵今州東¶
南三里魏長城是也按郭縁生述征記云長城或説秦¶
晉分境祠華岳故築此城秦并天下為内史之地兩漢¶
及晉為京兆𢎞農二郡之地按后魏書云太平真君元¶
<pb:KR2k0004_WYG_029-2a>¶
年置華山郡至孝明帝分華山郡又置武山郡孝昌二¶
年又改為東雍州仍領華山郡以西有雍州故曰東雍¶
至西魏廢帝三年改東雍州為華州今馮翊郡隋開皇¶
三年郡廢而華州如故大業二年省華州其地属京兆¶
馮翊郡至義寧元年割京兆之鄭縣華隂二縣置華山¶
郡因后魏郡名武徳二年改為華州割雍州之渭南来¶
屬五年渭南還雍州垂拱元年割同州之下邽来屬二¶
年改為太州避武后諱神龍元年復舊名天寶元年改¶
<pb:KR2k0004_WYG_029-2b>¶
為華隂縣乾元元年復為華州寶厯中肅宗不豫又為¶
太州寶應二年復為華州兼京城防禦使又為鎮國軍¶
節度梁為感化軍后唐同光元年改為鎮國軍周顯徳¶
元年降為刺史皇朝升為鎮國軍節度¶
¶
　　元領縣三¶
¶
　　鄭縣　下邽　華隂　渭南京兆府割到¶
¶
　　州境¶
¶
　　東西一百四十三里　南北一百三十五里¶
¶
<pb:KR2k0004_WYG_029-3a>¶
　　四至八到¶
¶
　　東至東京約九百八十里　東至西京約六百一十里¶
西至長安一百五十里　東至陕州二百六十里¶
南至啇州二百八十里　北至同州六十里　東南¶
至虢州一百六十里　西南至金州一千八百里¶
東北至河中府一百五里　西北至耀州一百五十¶
里¶
¶
　　户¶
¶
<pb:KR2k0004_WYG_029-3b>¶
　　唐開元户三萬七百八十七皇朝管户主一萬一百¶
六十九客六千九百四十六¶
¶
　　風俗與長安同¶
¶
　　姓氏¶
¶
　　武功郡二姓　蘇　韓¶
¶
　　始平郡四姓　馮　龎　隂　宣¶
¶
　　人物¶
¶
　　楊震𢎞農華隂人號闗中夫子曽孫彪難董卓不欲¶
<pb:KR2k0004_WYG_029-4a>¶
遷都　劉寛華隂人有人認牛下車與之　唐嚴挺¶
之華隂人為左丞子武劍南節度　楊綰華州人為¶
相十日天下望風而懼　姚仲下邽人多諌疏官至¶
右僕射　楊炯華隂人¶
¶
　　土産¶
¶
　　茯苓　茯神　細辛(以上今貢)　綿　絹　朱柿子¶
出豐原鄉董侯里　石踏爐出將相鄉獼猴谷此二¶
物元貢今停　鶻采于金氏陂　唐時貢五粧松一¶
<pb:KR2k0004_WYG_029-4b>¶
名乳毛松十二月探出蒲谷元不貢¶
¶
　　鄭縣舊二十四鄉今九鄉本秦舊縣漢屬京兆即鄭桓¶
公封邑今郡北故鄭城是其故城按郡國縣道記云古¶
城連接今州城齊天保中官路經其中東西相連有三小¶
城至宇文朝縣移於西南九里故鄭城隋開皇三年又¶
移理於州北故鄭城四年又移於廢華州城唐武徳四¶
年又自州城移於州東一里興元元年新築羅城共古¶
鄭城並在羅城内仍移鄭縣於州西三里宫路南周智¶
<pb:KR2k0004_WYG_029-5a>¶
先生所居即今縣是也　少華山在縣東南十里山海¶
經曰大華之西八十里曰少華之山其木多荆杞其獸¶
多㸲牛其隂多磬石其陽多㻬琈鳥多赤鷩爾雅云西¶
南之美者有華山之金石焉　五部祠按水經云鄭縣¶
南山有五部神廟東南向華岳其廟有碑后漢光和四¶
年鄭縣令裴畢字君光所立今按碑文有石隄樹谷御¶
史大夫將軍牧伯其廟中題署有五部者謂石隄西戍¶
樹谷明神五婁先生東臺御史王翦　王喬谷俗謂太¶
<pb:KR2k0004_WYG_029-5b>¶
公谷即王喬所隠之處谷有喬祠堂嵗常祠之　英山¶
在縣西南一百三十里山海經云英山其上多扭橿¶
竹水亦曰大赤水又名箭谷水注水經曰竹水南出竹¶
山經媚加谷厯廣鄉原北流注於渭　灌水一名小赤水¶
今名高谷水按山海經云出石脆山　孤栢原水經云¶
孤栢愚水出焉亦合灌水　沈水按漢書地理志沈縣¶
陽屬左馮翊注水經云沈水又北經沈城之西　聖山¶
在縣西南去州二十五里舊圖經云垂拱四年十一月¶
<pb:KR2k0004_WYG_029-6a>¶
飛土掩石雍水為池羣峯競起其月十二日忽踊四峯¶
高二百餘丈有白龜黄龍紫雲其山葢地東西五百里¶
南北七里后立聖山廟　竹山在縣西南一百四十里¶
一千二百六十丈山海經云竹山其上多喬木其隂多¶
鐵　細腰原在縣西南一十六里原中狭因名之¶
符愚山在縣西南一百里高一百丈山海經云其陽多¶
銅其隂多鐵符愚之水出焉北注於渭　沈陽故城在¶
州東北十五里驛路南石橋東有沈陽城按此城與故¶
<pb:KR2k0004_WYG_029-6b>¶
武城二縣並后漢省按漢京兆尹渭南郡所管諸縣多¶
在渭水之南北二縣並是馮翊縣屬據三輔地界言之¶
皆合在渭北當在同州及高陵涇陽之北界葢因後漢¶
安順間西羗擾亂闗中縣人移於渭水南鄭縣界權修¶
璧壘以居年代綿遠因而稱為漢焉¶
¶
　　下邽縣東北隔渭水八十里舊二十八鄉今七鄉本秦¶
舊縣地漢書地理志下邽屬京兆尹以邽戎之人而来¶
為此縣秦有上邽此故加下也魏志云董卓遷都長安¶
<pb:KR2k0004_WYG_029-7a>¶
華歆求出欲為下邽令即此邑后魏改邽為封以下為¶
夏避道武帝諱也隋開皇三年以夏封縣屬華州十七¶
年屬同州置在雄覇故城大業二年復舊名按四夷縣¶
道記云下邽縣東南二十五里有下邽古城在渭水之¶
北即大業十一年自此城移入西魏廢延夀郡城即今¶
縣理是也唐垂拱元年十二月自同州来屬　故甘泉¶
城在縣東南四十里以此地水多鹹苦城中井泉美遂¶
名甘泉城在縣東南四十里亦謂之夏王城俗傳赫連¶
<pb:KR2k0004_WYG_029-7b>¶
勃勃所築　廢下邽縣城在縣東南三十五里地志云秦¶
下邽城也自漢及晉不改魏初移於雄霸城注水經云¶
渭水注下邽故城南即此也　古蓮勺城在今縣北二¶
十二里蓮(音輦)勺(音酌)以草為名晉地道記云蓮勺縣屬馮¶
翊后秦姚萇廢后魏大和三年改馮翊為延夀郡蓮芍¶
縣仍舊隋開皇十年罷郡以蓮勺屬華州今縣城是也¶
大業二年省蓮勺入下邽漢張禹自河内徙家於此城¶
也　金氏陂在縣東二十里按地輿志云漢昭帝時車¶
<pb:KR2k0004_WYG_029-8a>¶
騎將軍金日磾有功賜其地虞摯三輔決録云金氏本¶
下邽人也今陂久廢即渠西廢陂是也唐武徳二年引¶
白渠入陂復曰金氏陂貞觀三年陂側置金監十二年¶
此監廢其田賜王公古云此陂水滿即闗内豐熟西又¶
有金氏陂俗號曰東陂南有月陂形似月也亦名金氏¶
陂　金日磾冡在縣城東南三百步髙二丈年多不見¶
墳闗地勢猶存史記金翁叔名日磾以匃奴休屠王太¶
子從渾邪王將衆五萬降漢位至將軍賜田於此歸塟¶
<pb:KR2k0004_WYG_029-8b>¶
因家焉非下邽人也　翟公冡在縣東三十五里高九¶
尺漢廷尉翟公之冡　萬夀涡在縣南四十里古来此¶
涡或興霧起雲時有牛馬猪羊變見形狀遨遊沙渚之¶
上還入其渦村坊往往見之今乾無水　六石人元在¶
縣東南七里同在一處前趙石勒所造置在石人村西¶
魏入闗遂移石人於府門外經宿還歸本處往往夜行¶
晝則在本處今縣東南十五里有二枚縣東北一里有¶
二枚東南七里有二枚村人禱祭¶
¶
<pb:KR2k0004_WYG_029-9a>¶
　　華隂縣東六十里舊二十三鄉今七鄉尚書禹貢曰導¶
河積石南至於華隂戰國屬魏為隂晉地今縣東南五¶
里有古城即是六國時隂晉地也魏納於秦秦得改為¶
寧秦漢書髙帝八年更寧秦為華隂縣以在大華山之¶
隂故名之隋大業五年移於今理唐龍朔三年廢潼津¶
縣入華隂垂拱元年改為仙掌縣神龍中復為華隂寳¶
厯中為大隂縣寶應二年復舊　太華山在縣南八里¶
山海經云太華之山削成而四方其髙五千仞廣十里鳥獸¶
<pb:KR2k0004_WYG_029-9b>¶
莫居有蛇焉名肥&KR1414;六足四翼見則天下大旱逺而望¶
之若有華狀故名華山按名山記華岳有三峯直上數¶
千仞基廣而峯峻叠秀迄於嶺表有如削成今博山香¶
爐形實象之又華山與首陽本一山河神巨靈擘開以¶
足踏離其下分為兩山以通河流故掌與脚跡存焉曹¶
植述征賦云表神掌於巖首又張衡西京賦云紹以二¶
華巨靈贔屭髙掌遠蹠以疏河曲厥跡猶存又水經云¶
華山頂上靈泉曰蒲又按華山記云頂有池生千葉蓮¶
<pb:KR2k0004_WYG_029-10a>¶
花服之羽化因名華山白虎通西方華山少隂用事萬¶
物生華故曰華山以西有少華故曰太華在昔有太元¶
真人茅盈内記始皇三十年九月庚子盈曽祖父䝉於¶
華山乗雲駕龍白日昇天先是邑人謠曰神仙得者茅¶
初成駕龍上昇入太清時下元洲戲赤城繼業而往在¶
我盈帝若學之臘嘉平又漢武内傳魯生女長樂人初¶
餌胡麻乃永絶榖八十餘年少壯色如桃花一日與知¶
故人别入華山后五十年先識者逢生女於廟前乗白¶
<pb:KR2k0004_WYG_029-10b>¶
鹿從王母人因識之謝其親里鄉故而去又神仙傳中¶
山衛叔卿嘗乗雲車駕白鹿見漢武將臣之叔卿不言¶
而去武帝悔求得其子度世令還追其父度世登華岳¶
見父與數人傳於石上勅度世令還許含神霧華山上¶
有明皇玉女手持玉漿得服之則仙矣　集靈宫　存¶
仙殿　望仙臺　集仙宫　望仙觀皆漢帝宫觀名也¶
漢書云華隂縣有集靈宫三輔黄圖云望仙觀在華隂¶
縣餘出華山記及三輔故事又華山記云𢎞農鄭紹八¶
<pb:KR2k0004_WYG_029-11a>¶
月曉入華山見童子執五綵囊盛栢葉露食之　石鼔¶
華山記云北有石鼓左太沖西京賦云神鉦追逓於髙¶
岡是也　南北二廟北廟有古碑九所其一是漢振逺¶
將軍段煨更修之碑黄門侍郎張昶書魏文帝與鍾繇¶
各於碑隂刻二十字此碑垂名海内南廟是華北君祠¶
今有北君靈臺上仙下仙四神童院其廟外栢樹二十¶
餘株即后周文帝所植　潼闗有潼水焉按三輔記云¶
闗因水得名水去闗一里即左傳云晉侯使詹嘉守桃¶
<pb:KR2k0004_WYG_029-11b>¶
林之塞是此按今潼闗是自函谷至於潼闗髙出雲表¶
幽谷秘邃深林茂木白日成昏又云潼闗本名衝闗河¶
水自龍門衝激至華山東故以名也信神明之奥區帝¶
宅之户牖有百二之固又按今闗即隋大業七年移於¶
南北鎮城門坑檻谷以置去舊闗四里餘至唐朝天授¶
二年移近向北臨河為路元宗開元十三年於華岳祠¶
南通衢立碑御製其文并書即此是新闗南路也舊路¶
在岳北是后牧是州者多帶防禦潼闗軍使　瓊岳宫¶
<pb:KR2k0004_WYG_029-12a>¶
在縣西十八里隋大業四年置本名敷水宫改為華隂宫¶
義寧二年移宫置長監貞觀六年改為華隂宫顯慶三年為¶
瓊宫今廢　雲臺觀在縣南山下六里圖經云為嶮峻難登¶
置下方於山下天寶元年勅於熊牢嶺置中方號曰大清¶
宫　松果山在縣東南二十七里山海經云華山首曰錢来¶
山其上多銅有鳥名曰䳋渠狀如山雞黑身赤足與松¶
果山相連　餘糧山在縣西南三十里酈道元注水經云¶
餘山出糧餘山　潼石水在縣東四十五里注水經云南自¶
<pb:KR2k0004_WYG_029-12b>¶
松果山北入黄河神靈經云馮夷者恒農華隂潼鄉人也食¶
水入石得仙　王猛冡在縣東八十里按晉書云猛北海¶
人家貧鬻畚於洛陽與華隂神遇苻堅之時為僕射卒¶
塟華隂唐貞觀十一年致祭禁樵牧　車箱谷一名車水¶
渦在縣西南二十五里去敷水谷七里深不可測祈雨¶
者以石投之其中有一鳥飛出應時獲雨　好女泉在永豐原¶
下其水㣲細　鎬泉在縣東十九里其水或涌或止深不可¶
測括地圖云是河眼亦謂之鎬池　敷西城郭縁生述征¶
<pb:KR2k0004_WYG_029-13a>¶
記云敷西縣五代所置謂苻堅姚萇時有敷西縣尋省¶
之在縣西南　定城郭縁生述征記云或云段煨所造¶
未詳夾道各一城城下有泥泉水出焉按煨在漢為鎭¶
遠將軍后魏孝武帝永熈三年於城中置定城驛　平¶
舒城史記云秦始皇三十六年秋使者從闗東夜過華¶
隂平舒道有人持壁遮使者曰為我遺鎬池君春秋后¶
傳華山君托書致鎬池君云子過郭池見大梓下有文¶
穎石取以叩梓當有應者以書與之書入讙聲言祖龍死¶
<pb:KR2k0004_WYG_029-13b>¶
按注水經云渭水又東經平舒城北昔始皇之將亡江¶
神返壁於華隂平舒道即此是也在縣西南　長城在¶
今縣西二里即春秋時秦晉分界處　楊震墓按三輔故¶
事云震改塟華隂潼亭先塟十餘日有鳥髙丈餘集喪¶
前悲鳴塟畢始飛去時人刻石象鳥立於墓前與苻秦¶
丞相王猛墓相近二冡並在今潼西道北有楊震碑現¶
存周文帝破東魏殺大將竇泰於此貞觀十一年太宗¶
因幸墓所傷其忠赤非命親為文以祭之　漕河唐天¶
<pb:KR2k0004_WYG_029-14a>¶
寶三年以韋堅為左常侍兼陕州刺史開漕河自西苑¶
引渭水因古渠自華隂入渭引永豐及龍門倉米以給¶
京師名曰廣運潭以堅為天下轉運使㶚滻亦㑹於渠¶
天寶中每年運米二百五十萬石後以漸損大厯之後纔¶
可及四十萬石也　永豐倉在今縣東北四十里即韋¶
堅所置在渭水南號渭渠　廢潼津縣唐則天割仙掌¶
縣置属虢州葢因潼川為名按潼水名灌水潘岳西征¶
賦云泝黄卷以濟潼是也按唐厯云聖厯二年割虢州¶
<pb:KR2k0004_WYG_029-14b>¶
潼津縣入太州神龍三年廢　巨靈廟在縣北一百里¶
渭南縣西三十五里舊十九鄉今八鄉本漢新豐縣地¶
葢苻堅新置漢初有渭南郡因以取名郭縁生述征記¶
云渭南縣晋後所置則謂苻姚也后魏孝昌三年於今¶
縣東四里明光原上置渭南郡及南新豐縣西魏廢帝¶
三年改南新豐為渭南縣周建徳二年省郡以縣屬京¶
兆割𨽻華州　三門水按溝洫志云秦始皇引渭水灌¶
都以象天漢　新豐原一名責原注水經云泠水厯隂¶
<pb:KR2k0004_WYG_029-15a>¶
盤新豐二原之間是也又郡國縣道記云渭水在縣北¶
十四里　漕河在縣北一里　鳯凰原三秦記云新豐¶
界有鳯凰原以鳯集得名　半日村此村山髙蔽虧陽¶
影常照其半　風門三秦記云風門在新豐縣東南兩¶
阜相對其所多風　倒獸山一名元象山在縣東南五¶
十里十六國春秋曰王昭字子年隠於東陽谷鑿穴而¶
居弟子受業者百人亦皆穴處石季龍兵亂棄其徒衆¶
遷於倒獸山即此山也　隋崇業故宫在縣東十五里¶
<pb:KR2k0004_WYG_029-15b>¶
　步夀宫三輔黄圖步夀宫在新豐縣水經注首水經秦¶
步夀宫西　步髙宫三輔黄圖步髙宫在新豐縣水經¶
注首水經秦步髙宫亦名市邱城　首水出縣南石樓山¶
北京二宫過渭之東陽谷水而合渭¶
¶
¶
¶
¶
　　太平寰宇記卷二十九¶
¶
