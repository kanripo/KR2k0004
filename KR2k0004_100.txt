# -*- mode: mandoku-view -*-
#+TITLE: 太平寰宇記
#+DATE: 2019-03-29 20:51:38.221508
#+PROPERTY: ID KR2k0004
#+PROPERTY: BASEEDITION WYG
#+PROPERTY: WITNESS master    
#+PROPERTY: JUAN 100
<pb:KR2k0004_WYG_100-1a>¶
　　欽定四庫全書¶
¶
　　太平寰宇記卷一百¶
¶
　　宋　樂史　撰¶
¶
　　江南東道十二¶
¶
　　福州¶
¶
　　福州長樂郡今理閩縣古閩越地亦揚州之域秦并天¶
下為閩中即漢髙祖立無諸為閩越王國都于此地及¶
武帝時閩越反因滅之徙其人于江淮間盡虚其地後¶
<pb:KR2k0004_WYG_100-1b>¶
有遁逃山谷者頗出因立為冶縣以理之其道葢以越¶
王冶鑄為名屬會稽郡尋為東冶縣後漢改為侯官都¶
尉屬不改後分冶地為㑹稽郡東南二都尉此為南部¶
都尉東部今臨海是也呉于此立曲郍都尉主謫徙之¶
人作船于此晉置晉安郡宋齊因之梁簡文帝封晉安¶
王即此地陳置閩州後又改為豐州隋平陳改為泉州¶
因泉山為名煬帝初改為閩州屬建安郡唐武徳八年¶
又為豐州昇置都督府貞觀初置泉州景雲二年改為¶
<pb:KR2k0004_WYG_100-2a>¶
閩州都督府閩泉建漳湖五州開元十三年改為福州¶
依舊都督府仍置經畧使二十三年罷漳湖二州督福¶
建泉汀四州舊屬嶺南道天寳初屬江南東道尋改為¶
長樂郡乾元元年復為福建福州都督府皇朝為威武¶
軍節度¶
¶
　　元領縣十　今十二¶
¶
　　閩縣　福清　連江　永泰　侯官　長溪　長樂¶
古田¶
¶
<pb:KR2k0004_WYG_100-2b>¶
　　永貞　閩清　寧徳　懐安(自永貞以下四縣新置)¶
¶
　　二縣割出¶
¶
　　尤溪(入南劍州)徳化(入泉州)¶
¶
　　州境¶
¶
　　東西五百一十里　南北二百三十里¶
¶
　　四至八到¶
¶
　　西北至東京六千二百里　西北至西京六千六百¶
五里　西北至長安七千二百九十五里　東南至¶
<pb:KR2k0004_WYG_100-3a>¶
大山六十里山外至海貞元畧云東至温州水路一¶
千八百里　南至海二百里　南至泉州三百七十¶
里　西至大山八十里即䖍州雲都縣界北至大¶
山四十里山外至温州界　東南至海一百六十四¶
里　西南至泉州五百里　西北至汀州一千二百¶
里　西北至建州七百二十里貞元畧云六百里¶
東北至温州水路一千四百七十八里¶
¶
　　户¶
¶
<pb:KR2k0004_WYG_100-3b>¶
　　唐開元户三萬四千八十皇朝户主四萬八千八¶
百五客四萬五千六百七十¶
¶
　　風俗¶
¶
　　開元錄云閩縣越州地即古東甌今建州亦其地皆¶
蛇種有五姓謂林黄是其裔十道志云嗜欲服衣别¶
是一方¶
¶
　　人物¶
¶
　　自唐設舉場此州之才子登科者甚衆黄瑾纂為閩¶
<pb:KR2k0004_WYG_100-4a>¶
中名士錄¶
¶
　　土産¶
¶
　　蕉葛　茶　白籐箱　簟　扇　輕絹　絲布¶
紵布　海蛤　麩金　乾薑　蚺蛇膽　荔枝乾(今貢)¶
橄欖　笋笴　乾白沙糖(今貢)¶
¶
　　閩縣舊二十四鄉今十二鄉漢以無諸所都故立縣焉¶
　南臺江在州南九里江闊九里源從建州建陽縣來¶
昔越王無諸于此臺釣得白龍因號釣龍臺　金鏁江¶
<pb:KR2k0004_WYG_100-4b>¶
在州西二十里閩中記云昔有漁父垂釣得金鏁見金¶
牛奔湧漁者急挽至岸牛斷猶得鏁長二尺晉康帝詔¶
于此立廟其神甚靈　九仙山在州東南二里越王九¶
日燕於此亦曰九日山又俗傳昔有何氏兄弟九人於¶
此學道上昇故曰九仙山　越王山在州北二百五步¶
即越王無諸舊城也其中有越王井井有金鷄昔有人¶
見以石投之久而聞聲　昇山在州西北一十四里越¶
王勾踐時一夜從㑹稽飛來西南地號道士洞舊名飛¶
<pb:KR2k0004_WYG_100-5a>¶
山臨海人任敦於此昇仙其跡猶存天寳六載敕改為¶
昇山　方山在州南七十里周迴一百里山頂方平因¶
號方山山上有珍果唯就食之即可攜出即迷天寳六載¶
敕改為甘果山長樂山在州東六里越時有神仙騎白¶
馬來此因名白馬山天寳六載敕改為長樂山　蟮溪¶
在州東二十里源在古峯半其潭有鱔長三丈餘今有¶
廟為村人祈求之所¶
¶
　　侯官縣南二百里元十二鄉本漢縣屬閩越按郡國志¶
<pb:KR2k0004_WYG_100-5b>¶
云閩越之地東閩在岐海中西越今建安郡是也東甌¶
今永寧郡是也漢武元鼎六年立都尉居侯官以禦兩¶
越所謂東北一尉也長安初置元和三年併侯官縣入¶
閩縣即觀察使陸淮奏凖省之元和五年復立為縣¶
螺江在州西北二十五里搜神記云閩人謝瑞少孤于¶
此釣得一螺大如斗置之甕中每日見盤饌甚豐後歸¶
忽見一少女美麗燃竈之次女曰我是白水素女天帝¶
哀君少孤遣妾與君具膳今既已知妾當化去留殼與¶
<pb:KR2k0004_WYG_100-6a>¶
君其後瑞常得其米價資其子孫因曰釣螺江　閩山¶
在州一里二百步周迴四里本名烏石山天寳六載敕¶
名閩山　福山在州西水路十八里髙二里神仙傳云¶
董奉侯官人也有宅在山下閩中記云山上有神仙昔¶
有見者郡國志云上有神人散髪修真人見必獲福因¶
以名之　營頭戍郡國志云即越王無諸置　都員浦¶
郡國志云閩越之地多杉鷄長栖止于杉樹　月嶼越¶
王石輿地志侯官縣南百餘里海邊有月嶼出海蛤海¶
<pb:KR2k0004_WYG_100-6b>¶
邊又有越王石常隱雲霧相傳云唯清亷太守乃得見¶
宋元徽中太守盧愿觀見無隱¶
¶
　　福清縣東南一百一十里元十鄉本閩縣之地唐聖厯¶
二年析閩縣東南之地置萬安縣天寳元年改為福唐¶
縣朱梁改為永昌縣後周唐光初復舊晉天福初改為¶
南臺縣後復舊今為福清縣¶
¶
　　連江縣東一百六十里元四鄉唐武徳六年為閩縣連¶
江縣　南海去縣五里　荻蘆山在縣東南三十里先¶
<pb:KR2k0004_WYG_100-7a>¶
名九龍山山連石鼓山而來古老傳云秦始皇令掘斷¶
山脊乃見蘆根一莖長數丈斷之有血因曰荻蘆山¶
古田縣西北七十里元四鄉唐開元二十九年開山洞¶
置¶
¶
　　永泰縣西南三百五十里元四鄉圖經唐永泰二年置¶
以年號為縣名按晉記東晉永嘉之亂渡江衣冠士族¶
多依于此以求安堵當此之時必有縣後人或更改圖¶
未甚詳悉　大妃小妃山在縣東南五十里昔越王葬¶
<pb:KR2k0004_WYG_100-7b>¶
二妃于此山鐡鑄葢以掩之　髙葢山在縣西七十里¶
常有紫雲葢之因曰髙葢山有水色如金亦曰金枝山¶
太守陶夔記曰山有石井深三丈石盆廣二丈清淨如¶
鏡土人徐(闕)登此得仙與東陽趙炳鬬仙術即此處也¶
長溪縣東北八百里舊十五鄉今五鄉本漢閩縣地唐¶
武徳六年置其年併入連江縣長安二年又置温麻縣¶
以縣界有温麻溪為名天寳元年改為長溪縣　霍童¶
山在縣西二百五十里髙七里岡甚逺山頂一峯如香¶
<pb:KR2k0004_WYG_100-8a>¶
爐半山一峯名曰霍童上有壇壇上有石甕盛水雨則¶
不溢旱亦不竭閩中記云鄧元伯王元甫于此山吞白¶
霞丹得上昇之法内見五臟山下湧泉味甘如蜜云是¶
列僊霍童遊處天寳五年敕改為霍童山亦曰游僊山¶
長樂縣東南一百里舊八鄉今六鄉本閩縣之地唐初¶
立為常樂縣以長樂縣為名至元和三年省以地併入¶
福唐即觀察使陸淮奏省之至五年復立縣¶
¶
　　永貞縣東北二百十里三鄉唐大中元年割連江縣一¶
<pb:KR2k0004_WYG_100-8b>¶
鄉至羅源場至長興四年改為永貞縣　洞官山在縣¶
東北六里自武夷岩前連岡接阜晉祚中興以王氣生¶
于東南乃詔掘斷山脊皆有血流于羅浮移老君聖像¶
鎮于洞宫之下　四明山在縣西五里其山屹然如削¶
髙列四峯中有古壇生葯絲竹交䕃其上有石井泉甘¶
如蜜撓之不渾雨之不溢靈異之所也¶
¶
　　閩清縣西北一百四十里今二鄉唐貞觀元年割侯官¶
縣一十里為梅溪場至梁乾元年割侯官縣改為縣¶
<pb:KR2k0004_WYG_100-9a>¶
寧徳縣東北三百里二鄉唐開成年中割長溪古田兩¶
鄉置盛徳場續改為縣¶
¶
　　懐安縣西北四十五里九鄉皇朝太平興國七年割閩¶
縣敦業等九鄉置懐安縣¶
¶
　　南劍州¶
¶
　　南劍州劍浦今理劍浦縣按晉書云延平津昔寳劍化¶
龍之地呉永安三年立為南平縣屬建安郡宋太始四¶
年廢唐武徳三年興延平為軍葢以居咽喉總要之地¶
<pb:KR2k0004_WYG_100-9b>¶
後為永平鎮偽唐保大四年立為延平軍因析沙縣建¶
安順昌等縣所管交溪上陽員當逐咨芹哨富沙等六¶
里户口共成九里為軍額至保大六年昇為建州仍割¶
古田縣積善頼溪二里共一十一里為浦劍縣又割汝¶
縣順昌尤溪等縣來屬皇朝太平興國四年割將樂¶
縣以𨽻焉西有劍州故名為南劍州¶
¶
　　今領縣五¶
¶
　　劍浦　順昌　沙縣　尤溪　將樂¶
¶
<pb:KR2k0004_WYG_100-10a>¶
　　州境¶
¶
　　東西六百二十里　南北七百里¶
¶
　　四至八到¶
¶
　　北至東京三千五百六十五里　北至西京三千九¶
百八十五里　東北至長安四千七百一十五里¶
東至福州古田縣界三百五十里　西至建州將樂¶
縣界二百七十里　南至泉州徳化縣六百九十里¶
　北至寅仙山一十里其山自古以來北面嶮峻鳥¶
<pb:KR2k0004_WYG_100-10b>¶
道不通人過　東北至建州一百五十里　西北至¶
小路大山無路　東南至古田縣一百三十五里西¶
南至潭州龍岩縣五百去州界七百三十里户¶
¶
　　舊户載建州籍皇朝户主三萬三千八百三十客二¶
萬二千八百四十¶
¶
　　風俗¶
¶
　　與建州同¶
¶
<pb:KR2k0004_WYG_100-11a>¶
　　人物(闕)¶
¶
　　土産¶
¶
　　稻有一十一種¶
¶
　　金黍　赤鮮　白稌　先黄　金牛　青龍　虎皮¶
女兒　狹糖　黑林　先凹¶
¶
　　茶有六般¶
¶
　　白乳　金字　蠟面　骨子　山梃　銀子¶
¶
　　麻竹可為笋笴¶
¶
<pb:KR2k0004_WYG_100-11b>¶
　　劍浦一十一鄉偽唐保大四年析沙縣建安順昌縣内¶
交溪上陽員當逐咨芹哨富沙等六里户口共成九里為¶
延平軍至保大六年昇為劍州仍以古田縣積善頼¶
溪兩里共一十一里仍為劍浦縣　三溪在州前東溪¶
西溪南溪合溪流南歸於海自古謂之嶮灘　聞猿閣¶
在州南常有二猿嘗啼于溪之南嶺近有人誤殺其一¶
後一猿不復啼　演仙山在州西北七十里古老傳云¶
演氏煉丹於此丹竈餘基猶存此山東面亦畧通人迹¶
<pb:KR2k0004_WYG_100-12a>¶
山中出橘其味甘人有食者就之則可攜之出山則迷¶
道又有演仙水水出此山當郡城北為大河莫知深淺¶
下有暗道竇入城流出劍潭居人資之或亢旱而常流¶
不絶¶
¶
　　順昌縣西二百三十里二鄉本建安鄉之校鄉地也呉¶
永安三年割建安之校鄉置將樂縣又移于將水口置¶
屬建安郡隋開皇九年與綏城縣同併入邵武之南鄉¶
屬撫州唐武徳四年復立將樂綏城二縣至貞觀三年¶
<pb:KR2k0004_WYG_100-12b>¶
又廢東南兩鄉屬建安縣置將水場西北三場割屬邵¶
武縣置金泉場元和五年依舊復將樂縣額屬建州景¶
福二年又置將水鎮尋改為永順場復立為順昌縣焉¶
　七臺山在縣西四十八里其山磊落相連莫知其幾¶
有高峯峭壁動逾千丈山有㣲雲當雨土人以為候又¶
有大溪在縣南一里有和春嶺髙五十丈嶮峻鳥道至¶
嶺頭坦平路尋小溪而入其山徘徊掩映謂之徊村四¶
面皆絶道獨處一村其水自村沙縣疵源水為界又沿¶
<pb:KR2k0004_WYG_100-13a>¶
流此嶺頭頓落石崖兩處成瀑布各長十丈其下成石¶
井深不可測每天欲風雨其水作聲風雨隨其聲大小¶
也¶
¶
　　沙縣西南一百六十里三鄉本古之南平縣餘跡也自¶
晉武帝時為延平縣屬建州地方乃南平鄉地也至太¶
元四年廢縣額改為沙戍至唐武徳四年為沙縣舊𨽻¶
建州至大厯十二年𨽻汀州洎乾符後土寇亂離漢路¶
阻隔自興鄉塞本縣崇女鎮將鄧元光移元(闕)縣基于¶
<pb:KR2k0004_WYG_100-13b>¶
縣西北鄉外八里内揚簣析置即今理也偽唐𨽻劍州¶
　紉山在縣西北一百二十里乃龍峽之孤峯上聳三¶
十餘里周迴二百里山上有松檜竹柘其中有山魅其¶
形似人而色黑身長丈餘逢人而笑口上唇葢眼下唇¶
葢胷人見亦恠矣或時遺下藤製草鞋長二尺五寸鄉¶
人所謂山大人又云山魈或野人也爾雅云彿彿如人¶
披髪迅走食人即此也　七朶山在縣前水南山分七¶
峯踊成石壁岩面生石南青陽盧木等樹春冬長青翠¶
<pb:KR2k0004_WYG_100-14a>¶
上有桂花每深秋競發馨香散漫市郭人咸有美色¶
沙源經縣南二百步其水源出汀州寧化縣黄土嶺至¶
䖍化縣界號曰沙源水水勢懸峻聲殷如雷峻戲如龍¶
門過縣東一百二十里合邵武將樂溪水至建潭合建¶
溪南下福州其水灘磧甚多内有九龍夢龍傷龍安龍¶
三龍長龍馬龍三吾龍五日龍等灘言其嶮峻如龍也¶
尤溪縣東南二百四十里四鄉按縣理今當延平東南¶
二百四十里在福州城西北三百三十五里其地與漳¶
<pb:KR2k0004_WYG_100-14b>¶
州龍岩縣汀州沙縣及福州侯官縣三處交界山洞幽深¶
溪灘嶮峻向有千里其諸境逃人多投此洞開元二十¶
八年經畧使唐修忠使以書招諭其人髙伏等一千餘¶
户請書版籍因為縣人皆悦此源先號尤溪因為縣名¶
屬福州偽唐保大六年割屬劍州　雙髻山在縣北與¶
沙縣分界有水出此山由建溪東流入古田縣九龍山¶
下合閩江向北以此披分經二州之界　分枝嶺按縣¶
圖云南北泉州徳化縣尤嶺為界嶺上有分枝樹其樹¶
<pb:KR2k0004_WYG_100-15a>¶
一枝向南一枝向北以樹枝分二州之界¶
¶
　　將樂縣三鄉其地在越已有將樂之名按後漢書云永¶
安三年析建安之校鄉立將樂縣舊屬閩國晉屬晉安¶
齊兗州刺史桓崇祖受封於此厯代不改唐元和三年¶
併將樂縣地以入建安邵武二縣至五年復立縣皇朝¶
割𨽻劍州　今泉山在縣南二百步蕭子開建安記云¶
山南枕山溪有細泉出沙彼人以夏中水披沙淘之得¶
金山之西有金泉祠　黎嶺在縣西北三十五里　石¶
<pb:KR2k0004_WYG_100-15b>¶
帆山在縣東北三十里坤元錄云將樂石似張帆勢山¶
畔有泉四時皆清澄　天階山在縣南二十里建安記¶
云山下寳華洞洞即赤松子採藥之所洞中有泉有石¶
燕石蝙蝠石柱石室并石臼石井俗云其井南通沙縣¶
溪復有乳泉自上而滴人取服之登嶺若昇碧霄故有¶
天階之號　三石山在縣西南一百八十里建安記云¶
山上有三石一髙七百尺一髙五百尺一髙四百尺其¶
石色紅白似人形其俗呼為三郎石　百丈山在縣北¶
<pb:KR2k0004_WYG_100-16a>¶
一百八十里建安記云百丈山鳥道昔越王于上設置¶
臺榭與撫州南豐縣分界上有古蘭若存　鳴鐃山在¶
縣南一百九十里天欲雨其山有音樂聲　梅溪在縣¶
西北八十里與邵武分界　將漢源從西南屈曲數百¶
里合諸山水同溪入邑界　綏安故城建安記云晉隆¶
安三年又改將樂西鄉置綏安縣隋開皇中併入建武¶
縣　髙平苑蕭子開建安記云越王畧於將樂野宫髙¶
平苑為越王校獵之所大夫將軍校獵謂之大夫校兵¶
<pb:KR2k0004_WYG_100-16b>¶
士校獵謂之子校故將樂有大夫校子校二村後漢此¶
邑為建安縣之校鄉即其義也越王乘象輅大夫將軍¶
自執平葢今又有平葢村載其鳴鉦鐃故今有鳴鐃山¶
也自樂野至于遊臺之上相去九十里故風至今好獵¶
所尚由此來矣¶
¶
¶
¶
　　太平寰宇記卷一百¶
¶
