# -*- mode: mandoku-view -*-
#+TITLE: 太平寰宇記
#+DATE: 2019-03-29 20:51:36.158468
#+PROPERTY: ID KR2k0004
#+PROPERTY: BASEEDITION WYG
#+PROPERTY: WITNESS WYG    
#+PROPERTY: JUAN 33
<pb:KR2k0004_WYG_033-1a>¶
　　欽定四庫全書¶
¶
　　太平寰宇記卷三十三¶
¶
　　宋　樂史　撰¶
¶
　　闗西道九¶
¶
　　原州　慶州¶
¶
　　原州平涼郡今理臨涇縣禹貢雍州之域春秋時其地¶
屬秦至始皇時屬北地郡漢之安定髙平縣地至安帝¶
永初五年避羌冦移郡寄理於今武功縣美陽故城順¶
<pb:KR2k0004_WYG_033-1b>¶
帝時復還髙平自移郡入户稍小至曹魏廢後魏太延¶
二年於今理置髙平鎮至孝明帝正光五年改為原州¶
葢取髙平曰原為名隋大業三年罷州為平原郡後陷¶
冦中唐武徳元年平薛仁杲復其地為原州貞觀五年¶
置都督府管原慶㑹寧亭達要等七州十年省亭達要¶
三州維督四州天寶元年改為平涼郡乾元元年復為¶
原州自禄山亂後西戎犯邉洮蘭秦隴盡為敵境貞元¶
七年涇原節度使劉昌置於平涼縣至元和三年移於¶
<pb:KR2k0004_WYG_033-2a>¶
涇州臨涇縣置行原州遂命鎮將郝珙為刺史始珙以¶
臨涇地宜蓄息西番每為冦即屯其地嘗白於其帥請¶
城以控之前帥不從其後段祐為節度使珙復白祐多¶
其䇿以表請城之故詔珙鎮其地自是西戎無敢犯境¶
者珙出自行間前無强敵在邉三十年生得番人輒刳¶
剔而歸其屍番人畏之如神下令得賊者賞以等身今¶
番人小兒啼號者但連呼郝珙以怖大中三年本道節¶
度康季榮收復闗隴歸舊原州唐末黄巢作亂復陷城¶
<pb:KR2k0004_WYG_033-2b>¶
壁再移原州投臨涇縣置¶
¶
　　元領縣四　今一¶
¶
　　臨涇唐末自涇州至原州¶
¶
　　三縣落番¶
¶
　　平高　百泉　平涼¶
¶
　　一縣割出¶
¶
　　蕭闗¶
¶
　　州境¶
¶
<pb:KR2k0004_WYG_033-3a>¶
　　東西五十五里　南北九十五里¶
¶
　　新四至八到¶
¶
　　東南至東京一千七百九十里　東南至西京¶
九百四十里　東南至長安五百四十里　東¶
至寧州彭陽縣五十五里　西至當州開邊堡¶
三十里壕外番界　南至渭州潘源縣九十里¶
　北至寧羌縣九十里　東南至涇州保定縣¶
界四十里　西南至當州新城縣鎭西奄堡番¶
<pb:KR2k0004_WYG_033-3b>¶
界七十里　北至寧羌縣四十五里　東至彭¶
陽縣界三十四里¶
¶
　　戸¶
¶
　　唐開元户八千七十五皇朝領縣一管户主三千四¶
百三十六客三千五百四十九¶
¶
　　風俗¶
¶
　　地廣人稀質木不冦盜¶
¶
　　人物¶
¶
<pb:KR2k0004_WYG_033-4a>¶
　　皇甫規安定朝那人為度遼將軍　皇甫儀真朝那¶
人少在文武志好詩書　皇甫謐安定人¶
¶
　　土産¶
¶
　　貢覆鞍氊　白氊　黄香　白藥　賦麻布¶
¶
　　臨涇縣舊十鄉今四鄉漢舊縣屬安定郡隋大業元年¶
於今縣理置湫谷縣十二年復為臨涇縣唐貞元十一¶
年涇原帥劉昌奏自臨涇縣定城堡移於今所元和三¶
年改為行原縣今復舊名　陽晉小水在縣南一十五里¶
<pb:KR2k0004_WYG_033-4b>¶
自羅使堡番界来入本州八十里入涇州保定縣界¶
原州川水自番界入州界五十五里入寧州彭陽縣界¶
来　和戎原在縣南二十五里　唐廣徳己前舊縣¶
平髙縣三鄉本漢髙平縣地理志云屬安定郡後魏太¶
武太延二年於今縣理置髙平縣屬髙平郡隋開皇三¶
年罷郡以縣屬原州大業三年以原州為平涼縣仍舊¶
焉　馬屯山十六國春秋云姚萇與苻登戰於髙平登¶
敗奔於馬屯山是此也　笄頭山一名崆峒山在縣西¶
<pb:KR2k0004_WYG_033-5a>¶
一百里史記云黄帝東至於海登丸山西至於崆峒登¶
雞頭即此山也漢書开頭山在涇陽西禹貢涇水所出¶
淮南子云薄落山一名雞頭山水經注云葢大隴山之¶
異名耳荘子謂皇帝學道於廣成子葢在此山按今蕭¶
州又有崆峒山未詳孰是今此見栢堂在山之頂上不¶
知何代所置後漢隗囂使王孟塞雞頭道即此也　朝那¶
湫祠史記湫淵祠朝祠蘓林曰湫淵方四十里停水不¶
流冬夏不増不減不生草木師古曰此水在今涇州界¶
<pb:KR2k0004_WYG_033-5b>¶
或諠汚輒興雲雨亢旱毎於此求之故有祠存　木峽¶
闗在頽沙山上縣南一百一十里隴山上有南隴山與¶
此有别　蕭闗故城在縣東南三十里漢書文帝十四¶
年匈奴入蕭闗敗北地也漢亦謂之障闗　瓦亭闗在¶
縣南七十里即隴山北垂後漢書隗囂使牛邯軍瓦亭即¶
此也　劉表墓按從征記云劉表冡在髙平郡表子琮¶
𢷬四方珍香數十石著棺中永嘉中郡人衞熈發其墓¶
見表貎如生香聞數十里熈懼不敢犯　唐監牧貞觀¶
<pb:KR2k0004_WYG_033-6a>¶
中自京東赤岸澤移馬牧於秦渭二州之北㑹州之南¶
蘭州狄道縣入東原州之西置監牧使以掌其事仍以¶
原州刺史為都監牧使以管西使北使東使¶
¶
　　百泉縣東九十里五鄉亦漢朝那縣故地在今縣理西¶
四十五里後魏正光五年於今縣西陽晉川置黄石縣¶
廢帝二年改為長城縣隋大業二年改長城為百泉武¶
徳八年移於今理　彈筝峽注水經云涇水經都盧山¶
山路之内常有如彈筝之聲行者聞之鼔舞而去又云¶
<pb:KR2k0004_WYG_033-6b>¶
弦歌之山峽口水流風吹洒崖響如彈筝之韻因名之¶
　涇水源出縣西南涇谷漢書地理志涇陽笄頭山禹¶
貢涇水所出水經云涇水出安定涇陽縣髙山涇谷山¶
海經曰髙山涇水出焉東流注於渭入闗謂之八水¶
可藍山在縣西南七十里一名都盧山十六國春秋赫¶
連定勝光二年畋於隂盤登可藍山望統萬城泣曰先¶
帝若以朕承大業豈有今日之事俄有羣狐鳴於山帝¶
命射之無所獲¶
¶
<pb:KR2k0004_WYG_033-7a>¶
　　蕭闗縣北一百八十里四鄉本隋樓縣唐貞觀六年置¶
縁州領突厥降户寄治於平髙縣界他樓城髙宗時於¶
蕭闗置他樓縣神龍元年廢他樓縣御史中丞侯全徳¶
以去州闊遠奏於故白草軍城置蕭闗縣大中五年置¶
武州周顯徳五年廢潘原縣　蔚茹水一名胡蘆山¶
巴河源出原州西南頹沙山中　廢樓縣本漢髙平縣¶
地隋時為樓縣唐貞觀六年於此置緣州領突厥降户¶
¶
　　慶州¶
¶
<pb:KR2k0004_WYG_033-7b>¶
　　慶州安化郡今理安化縣禹貢雍州之域古西戎地夏¶
衰后稷子不窋奔戎翟之間今州理東南三里有不窋¶
故城春秋時周為義渠戎之土秦滅之得其地以屬北¶
地郡後漢至晉戎翟所侵不立郡縣後魏及周以為鎮¶
防故後魏書云大統十一年置為朔州後周廢隋文帝¶
改置合州鎮十年廢鎮十六年割寧州歸徳縣置慶州¶
以慶美取其嘉名也煬帝初改州為𢎞化郡唐武徳元¶
年改為慶州領合水樂蟠三泉馬領𢎞化五縣三年改¶
<pb:KR2k0004_WYG_033-8a>¶
三泉為同川縣六年置總管府改合水為合川縣又置¶
白馬蟠交二縣七年改總管為都督府貞觀元年廢都¶
督府及合川縣仍割林州之華池縣来屬二年置洛源¶
縣四年復置都督府及北永州以洛源縣来屬北永州¶
五年又罷都督府八年又以廢北永州之洛源縣来屬¶
開元四年復置都督府二十六年升為中都督府天寶¶
元年改為安化郡至徳元年改為順化郡乾元元年改為¶
慶州今郡城亦名尉李城在白馬兩川交口亦曰不窋¶
<pb:KR2k0004_WYG_033-8b>¶
城¶
¶
　　元領縣十一　今三¶
¶
　　安化　華池　樂蟠¶
¶
　　三縣所併合¶
¶
　　同川入安化　延慶入安化　合水入樂蟠¶
¶
　　五縣舊廢¶
¶
　　馬嶺　洛源　方渠　懷安　蟠交¶
¶
　　州境¶
¶
<pb:KR2k0004_WYG_033-9a>¶
　　東西二百五十二里　南北四百七十里¶
¶
　　四至八到¶
¶
　　東南至西京一千四百一十四里　東南至長安五¶
百六十四里　東至鄉州三百九十里　南至寧州¶
一百二十七里　西至原州三百七十里　北至䀋¶
州五百五十里　東南至鄜州三百九十五里　西¶
南至涇州三百二十三里　西北至靈州六百四十¶
里　東北至延州四百五十里¶
¶
<pb:KR2k0004_WYG_033-9b>¶
　　户¶
¶
　　唐開元户一萬七千九百八十一皇朝管户主四千¶
二百九十四客七千五百八十七¶
¶
　　風俗¶
¶
　　與邠寧畧同¶
¶
　　人物¶
¶
　　傅介子北地人為平樂監刺史樓蘭王封義侯　廿¶
延夀北地都郅人少以良家子為羽林　傅燮北地¶
<pb:KR2k0004_WYG_033-10a>¶
人為漢陽太守¶
¶
　　土産¶
¶
　　胡女布　香子　龍鬚蓆　牛酥¶
¶
　　安化縣舊二鄉今七鄉本漢都郅縣北地郡自後漢迄¶
晉戎翟所侵不立州縣後魏及周以為鎮防周地圖記¶
云都郅城今名尉李城在白馬嶺兩川交口即今縣是¶
也注水經云尉李城亦曰不窋城隋開皇十六年於今¶
城西南一里置合水縣屬慶州唐武徳元年改為順化¶
<pb:KR2k0004_WYG_033-10b>¶
皇朝復為安化　白馬水出北塞夷中水經注云洛川¶
南經尉李城東北合馬嶺水號曰馬水合於渭洛北川¶
與合水縣相接　廢延慶縣本漢都郅縣地　栁谷城¶
後魏於今縣理置朔州隋開皇中改置合水縣唐武徳¶
六年移豐州住户於此分合水縣置白馬縣以縣西臨¶
白馬川為名天寶元年改名延慶周顯徳三年併入安¶
化縣　子午山亦名橋山　馬嶺山亦名箭括山　寡¶
婦原白馬川皆在縣界　廢同川縣在州西八十里本¶
<pb:KR2k0004_WYG_033-11a>¶
漢都郅之地隋義寧二年分寧州之彭原縣於縣西南¶
五里於三泉故城置三泉縣屬𢎞化郡唐武徳三年自¶
三泉故城移於今所為同川縣因同川故城為名皇朝¶
乾徳二年併入安化　劉靈墓在縣北三十里延慶鄉¶
出舊圖經¶
¶
　　華池縣東一百五十里舊二鄉今四鄉本漢歸徳縣之¶
地即洛源縣也西魏時為華池以𨽻蔚州後廢至隋仁¶
夀二年於今縣東北二里庫多汗故城又置華池縣西¶
<pb:KR2k0004_WYG_033-11b>¶
有華池水因舊額為名屬慶州大業元年自庫多汗城¶
移於今所　子午山舊名翟道山一謂雞山水經云有¶
烏雞水出焉西北注於洛水¶
¶
　　樂蟠縣南四十里舊七鄉今三鄉本漢畧畔道之城地¶
漢書縣有蠻夷曰道又為冨平縣地後漢延晉為翟所¶
侵無復州縣後魏大統六年於此置蔚州後周建徳二¶
年置北地郡義寧元年分合水縣置樂蟠縣屬𢎞化郡¶
取樂蟠城為名　畧畔故城在縣東北五里地理志畧¶
<pb:KR2k0004_WYG_033-12a>¶
畔道北地郡　冨平故城在縣西八十里寧州彭原縣¶
界富平故城是也　廢合水縣在州東五十里後魏為¶
襄樂縣之地唐武徳六年分合水縣置蟠交縣取蟠交¶
故城為名天寳元年改為合水縣顯德三年併入樂蟠¶
　廢馬嶺縣在州北七十里本漢舊縣屬北地郡後漢¶
省馬嶺復為靈州縣之地後魏為朔州之地隋大業元¶
年分合水縣於此置馬嶺縣復漢縣之名以山形似馬¶
嶺為名按韋述十道録與同州懷安方渠等四縣並廢¶
<pb:KR2k0004_WYG_033-12b>¶
馬嶺山俗名箭括嶺與青山相連亘在縣西一里¶
¶
　　有馬嶺坂左右帶川相傳漢之牧地也又有水出縣西¶
北注水經云與青山水合　靈武城地理志靈武縣屬¶
北地郡今廢故城在嶺北　𢎞州城周武帝太和四年¶
築置長城鎮後改為長川鎮開皇十六年廢鎮立𢎞州¶
唐初州廢　秦長城在縣百八十里漢舊縣後廢其地¶
入馬嶺縣至唐景隆元年分馬嶺縣以置焉因方渠水¶
以名也　廢懷安縣在州東北一百六十里隋栁谷城¶
<pb:KR2k0004_WYG_033-13a>¶
也居近党項民無産税唐開元十年以檢括逃户所置¶
故以懷安為名　廢洛源縣在州東北二百七十里本¶
漢歸徳縣地屬北地郡後漢更始二年封岑彭為歸徳¶
侯謂此也後魏大統元年復置歸徳縣隋大業元年改¶
為洛源縣因洛水所出處為名　白牧山在縣北三十¶
里一名女郎山山海經云上多松柏下多檀櫟獸多㸲¶
牛羬羊其鳥多鴞洛水出其陽東流注於渭　洛水源¶
出縣北白牧山經上郡雕隂縣秦望山南道洛襄郡又¶
<pb:KR2k0004_WYG_033-13b>¶
東南過馮翊縣衙地也　廢芳池州都督府寄在慶州¶
懷安縣界管小州十獯土濮尹位長寶等州並党項野¶
利名種落　廢安定州都督府寄在慶州界管小州七¶
黨橋烏西戎州利州朱州還州　廢安化州都督府寄¶
在慶州界管小州七永利州威州旭州莫州西滄州儒¶
州宗州　以上三州併唐朝所置今廢¶
¶
¶
　　太平寰宇記卷三十三¶
¶
