# -*- mode: mandoku-view -*-
#+TITLE: 太平寰宇記
#+DATE: 2019-03-29 20:51:38.632458
#+PROPERTY: ID KR2k0004
#+PROPERTY: BASEEDITION WYG
#+PROPERTY: WITNESS master    
#+PROPERTY: JUAN 153
<pb:KR2k0004_WYG_153-1a>¶
　　欽定四庫全書¶
¶
　　太平寰宇記卷一百五十三¶
¶
　　宋　樂史　撰¶
¶
　　隴右道四¶
¶
　　沙州¶
¶
　　沙州燉煌郡今理燉煌縣禹貢雍州之域亦西羌所居¶
古流沙之地黒水所經書謂舜竄三苗於三危三危既¶
宅即此地其後子孫為羌戎代有其地左氏傳謂允氏¶
<pb:KR2k0004_WYG_153-1b>¶
之戎是也昔晉范宣子數戎子駒支曰昔秦人迫逐乃¶
祖吾離於𤓰州䝉荆棘以來歸我先君惠公有不腆之¶
田與汝剖分而食之即此地也按十三州志云𤓰州戎¶
為月支所逐并六國築長城西不過臨洮則秦未有此¶
地漢武帝後元六年分酒泉之地置燉煌郡徙邊人以¶
實之邵云燉大也煌盛也故以名之後魏天興三年涼¶
昭王立於燉煌以子讓為之郡守分燉煌之涼興烏澤¶
晉昌之宜禾三縣置涼興郡焉昭王五年自燉煌遷於酒¶
<pb:KR2k0004_WYG_153-2a>¶
泉後為北涼所并其地屬沮渠䝉遜後魏平北涼燉煌¶
仍舊不改隋廢郡置𤓰州煬帝初廢州後為燉煌郡唐¶
武徳三年置𤓰州五年改為西沙州貞觀七年去西字¶
只為沙州天寶元年改燉煌郡乾元元年復為沙州自¶
天寶末陷西戎至大中五年七月刺史張義潮遣兄義¶
譚將本道圖經户籍來獻州歸順其年十一月制除義¶
潮檢校吏部尚書兼金吾大將軍充歸義軍節度使河¶
沙甘肅伊西等十一州管内觀察處置等使仍許於京¶
<pb:KR2k0004_WYG_153-2b>¶
中置邸舍地當乾位中外所交實都㑹之府也周顯徳¶
二年甘州可汗沙州節度觀察使留後曹元忠各遣使¶
進方物仍升𤓰州團練使仍舊𨽻沙州以歸義軍節度¶
觀察留後曹元忠為節度使以知𤓰州軍事曹元恭為¶
𤓰州團練使仍各鑄印以賜之皆旌來王之意也¶
¶
　　元領縣二¶
¶
　　燉煌　壽昌¶
¶
　　州境¶
¶
<pb:KR2k0004_WYG_153-3a>¶
　　東西　南北¶
¶
　　四至八到¶
¶
　　東南至東京五千二十九里　東南至西¶
京四千六百九里　東南至長安三千八百¶
五十九里　東至𤓰州二百八十里　南至¶
壽昌廢縣中界五十里以破石亭為界去鄯¶
善國一千五百里　南至故南口烽三百五¶
十里烽以南即吐谷渾界　北至故鹹泉¶
<pb:KR2k0004_WYG_153-3b>¶
戍三百三十六里與伊州分界　東南至𤓰¶
州界三百五十里　西南至郡廢壽昌縣界¶
二百九十里　西北至阿蒼烽二百四十二¶
里與廢壽昌縣分界　東北至伊州界三百¶
八十六里¶
¶
　　户¶
¶
　　唐天寶户一千二百六十¶
¶
　　風俗¶
¶
<pb:KR2k0004_WYG_153-4a>¶
　　與甘肅州同人物尤繁富¶
¶
　　姓氏(闕)¶
¶
　　人物¶
¶
　　索靖字幼安燉人累榮官族草書尤絶人號得張芝¶
肉為尚書郎¶
¶
　　郭瑀字元瑜燉煌人少有超俗之志好談論¶
¶
　　土產¶
¶
　　黃&KR0552;　碁子　名馬　麝香¶
¶
<pb:KR2k0004_WYG_153-4b>¶
　　燉煌縣十二鄉本漢舊縣屬燉煌郡後周保定三年改¶
燉煌為鳴沙以縣界鳴沙山為名隋帝初復為燉煌縣¶
　三危山其山有三峯故曰三危俗亦名為昇雨山在¶
縣東南二十里書竄三苗于三危過梁州入南海山海¶
經云三危之山青鳥居之三青鳥主為西王母取食者¶
别自栖息於此山也又按段國沙州記云山中鳥鼠同¶
穴者鳥如家雀而小白鼠小黃而無尾凡同穴地皆肥¶
沃壤盡軟熟如人耕多生黃花紫草　鳴沙山一名沙¶
<pb:KR2k0004_WYG_153-5a>¶
角山亦名神沙山在縣南七里辛氏三秦記河西有沙¶
角山峰㠋危峻逾于石山其沙粒粗黃有如乾䊟又山¶
之陽有一泉云是沙井綿歴今古沙填不滿人欲登峯¶
必步下石穴即有鼓角之聲音震動人足又河西舊事¶
云沙州天氣晴明即鳴沙聞於城内又云人遊沙山結¶
侣少或未遊即生怖懼莫敢前其沙或隨人足自頓下¶
經宿却自還山上　羊膊山多巖石少樹木甚似魯國¶
南鄒山山北三十里逺眺顧瞻百里但見山嶺巉巖無¶
<pb:KR2k0004_WYG_153-5b>¶
尺木把草　王母樗蒲山山有鹽池在縣西南懸泉¶
水一名神泉在縣東一百三十里出龍勒山服按涼州¶
異物志云漢貳師將軍李廣利伐大宛還士衆渴乏水¶
廣利乃引佩刀刺山飛泉湧出三軍賴此以獲濟今有¶
祠甚嚴郡侯嵗謁　渥洼水漢元鼎中南陽新野人暴¶
利長遭刑屯田於此水邊見羣野馬來飲中有奇者乃¶
作土人持勅靽立後馬因玩乆之利長乃用人代土人¶
收得馬以獻帝異之云從水中出遂作天馬歌故漢書¶
<pb:KR2k0004_WYG_153-6a>¶
謂大宛出名馬亦相近也　雌黃洲其土出雌黃丹砂¶
極為妙因產物以為名焉¶
¶
　　壽昌縣西南一百五十里三鄉本漢龍勒縣地地理志¶
云屬燉煌郡以縣東南有龍勒山以名縣後魏正光三¶
年改為壽昌縣取縣界壽昌澤為名　三隴河西舊事¶
云流沙積在玉門闗外有三斷石極大呼為三隴　白¶
龍堆按皇甫謐郡國記云燉煌正西闗外有白龍堆¶
北塞里河西舊事云漢武遣貳師將軍伐大宛得天馬¶
<pb:KR2k0004_WYG_153-6b>¶
三感西風思歸遂頓裂羈絆驤首而馳晨𤼵京城食時¶
至燉煌北塞山下嘶鳴而去此處為侯馬亭今晉昌及¶
大武馬蹄谷石上有馬踐之跡猶存　玉門故闗在縣¶
西北一百一十八里昔匈奴冒頓質于月氐忘歸乃射¶
殺其父頭曼舉兵西擊走月氐後為霍去病所破因開¶
玉門闗通西道七十餘國漢書地理志云龍勒縣有玉¶
門闗都尉治西域傳云東則接漢扼以玉門陽闗又後¶
漢班超上書願入玉門闗是此處　壽昌澤在邑界因¶
<pb:KR2k0004_WYG_153-7a>¶
名之　陽闗在縣西六十里以居玉門闗南故曰陽闗¶
闗之西三百餘里有蒲昌海一名鹽澤廣袤三百里即¶
葱嶺于闐兩河之所注¶
¶
　　𤓰州¶
¶
　　𤓰州晉昌郡今理晉昌縣禹貢雍州之域古西戎地戰¶
國時為烏孫月氐居焉漢初為匈奴右地武帝拓開邊¶
封立為燉煌郡後又為武威酒泉二郡之地歴漢至魏¶
亦然晉惠帝始分二郡北置晉昌郡領寘安等八縣至苻¶
<pb:KR2k0004_WYG_153-7b>¶
堅時徙江漢流人萬餘户於燉煌又徙中州不闢田疇¶
民七十餘户於此至涼武昭王遂以南人置㑹稽郡以¶
中州人置廣夏郡至後周初併之復為晉昌郡至武帝¶
改晉昌為永興郡隋初罷郡立𤓰州煬帝初廢之以其¶
地併入燉煌至唐武徳五年復立𤓰州(註)按其地出美¶
𤓰故曰𤓰州今猶有大𤓰長者狐入其中食之不見首¶
尾○仍置總管府管西沙肅三州八年罷都督府天寶¶
元年改為晉昌郡乾元元年復為𤓰州¶
¶
<pb:KR2k0004_WYG_153-8a>¶
　　元領縣二¶
¶
　　晉昌　常樂¶
¶
　　州境¶
¶
　　東西三百九十三里　南北六百八十四里¶
¶
　　四至八到¶
¶
　　東南至東京四千七百二十六里　東南至¶
西京四千三百六十里　東南至長安三千¶
三百八十四里　南至新鄉縣鎮一百八十¶
<pb:KR2k0004_WYG_153-8b>¶
里　南至大雪山二百三十里　西至沙州二¶
百八十里　北至豹門守捉四百五十里¶
東南至肅州界三百四十里　西南至沙州¶
一百六十里　西至伊州界土番兒山四百¶
五十里　東北至酒泉郡三百四十里　西¶
北至伊州九十里¶
¶
　　户¶
¶
　　唐天寶户四百七十七至長慶一千二百¶
¶
<pb:KR2k0004_WYG_153-9a>¶
　　風俗¶
¶
　　與涼州同¶
¶
　　姓氏(闕)¶
¶
　　人物¶
¶
　　張煥字然明燉煌人¶
¶
　　土產¶
¶
　　野馬皮　革鼓子¶
¶
　　晉昌縣二鄉本漢㝠安縣地理志屬燉煌郡㝠水名也¶
<pb:KR2k0004_WYG_153-9b>¶
晉置晉昌郡及㝠安縣隋初改為常樂縣唐武徳四年¶
又改為晉昌縣　籍湍水一名㝠水地理志云㝠安縣¶
南籍湍水出南羌中西北入㝠澤是也　白水有崑崙¶
障在其陽　宜禾故城漢宜禾都尉所居城在縣西北¶
界乃後魏明帝正光元年僑立㑹稽郡於此　伊吾故¶
城今在縣北¶
¶
　　常樂縣一百五十一里二鄉本漢廣至縣地屬燉煌郡¶
魏分廣至置宜禾縣十六國春秋云涼武昭王元年分¶
<pb:KR2k0004_WYG_153-10a>¶
燉煌之涼興烏澤晉昌之宜禾三縣置涼興郡隋廢於¶
三危山東置常樂鎮唐武徳五年改鎮為常樂縣也¶
漢廣至故城在今西北恒以大石棧之稍開即風暴便¶
至傷人¶
¶
　　伊州¶
¶
　　伊州伊吾郡今理伊吾縣本漢伊吾盧地漢書謂鐵勒¶
國也在燉煌之北大磧之外非九州之域傳曰伊吾盧¶
者蓋西羌舊號秦亦未有其地至漢宣帝時鄭吉為南¶
<pb:KR2k0004_WYG_153-10b>¶
北道都䕶居烏壘城即此也至元帝置戊巳校尉雖不¶
立州郡其地葢統屬焉永平十六年明帝將北征此地¶
置宜禾都尉以屯田建初二年復罷屯田匈奴遂遣兵¶
守此地至永元元年大將軍竇嬰大破匈奴三年班超¶
遂定西域及孝和晏駕西域又叛延光二年以班勇為¶
西域長史順帝建元六年以伊吾舊膏腴之地傍近西¶
域匈奴資之以為抄暴復令開設屯田如永元故事置¶
伊吾司馬後魏及周為鄯善人居之隋遣兵鎮焉遂於¶
<pb:KR2k0004_WYG_153-11a>¶
舊城東築城立為伊吾郡隋末亡入西域不復置¶
郡縣唐貞觀四年改為伊吾郡乾元元年復為¶
伊州¶
¶
　　元領縣三¶
¶
　　伊吾　納職　柔逺¶
¶
　　州境¶
¶
　　東西一千一十五里　南北四百九十里¶
¶
　　四至八到¶
¶
<pb:KR2k0004_WYG_153-11b>¶
　　東南至東京五千五百七十里　東南至西¶
京五千一百五十里　東南至長安三千三¶
百里　正北微東取梢竿館路至沙州七百¶
里　西南至西州七百五十里　北至伊吾¶
軍三百里即北戎界　東南至沙州沙磧無¶
行路馬道至𤓰州郡界不知逺近西南入沙¶
州沙磧無道路　西北至時羅漫山一百四¶
十六里其山北有大川大磧入金歌羅禄住¶
<pb:KR2k0004_WYG_153-12a>¶
處　東北至時羅漫山三百四十里其山北有¶
大川入迴紇界馬行三十日無里數¶
¶
　　户¶
¶
　　唐天寶户三千四百六十七¶
¶
　　風俗¶
¶
　　與甘肅州同¶
¶
　　姓氏(闕)¶
¶
　　人物無¶
¶
<pb:KR2k0004_WYG_153-12b>¶
　　土產¶
¶
　　胡桐淚　隂牙角¶
¶
　　伊吾縣四鄉後漢置伊吾屯至後魏改為縣隋末為戎¶
所據唐貞觀四年歸欵立州於此復置縣　烏壘城東¶
去陽闗二千七百三十里　伊吾盧南去玉門闗八百里¶
即匈奴地名　交河城漢武帝時築　天山一名白山¶
今名析羅漫山在縣北一百二十里西河舊事云天山¶
最高冬夏長雪故曰白山山中有好木鐵匈奴謂之天¶
<pb:KR2k0004_WYG_153-13a>¶
山過之皆下馬在蒲𩔖海東一百里即漢貳師擊右賢¶
王處山海經曰天山多金玉青雄黃英水出焉而西南¶
流注於海有神鳥狀如黃囊赤如丹火六足四翼渾沌¶
無面目是識歌舞實惟奇觀¶
¶
　　納職縣西南一百二十里元三鄉唐貞觀四年置縣城¶
即舊鄯胡所築因置納職縣　俱密山在縣西南　伊¶
吾故城後漢書云破匈奴呼衍王取其地置屯田為宜¶
禾都尉理所在今納職界伊吾故城也¶
¶
<pb:KR2k0004_WYG_153-13b>¶
　　柔逺縣東西二百四十里元十鄉唐貞觀四年置因縣¶
東有隋柔逺故鎮以名縣焉　栁谷水南流入莫賀延¶
磧　沙磧自縣之西皆沙磧磧内時聞語笑歌哭之聲¶
審之即不見人物蓋鬼𩔖也¶
¶
¶
¶
¶
　　太平寰宇記卷一百五十三¶
¶
